Queste, le parole che risuonavano nell'aria, al di sopra di quello
sterminato deserto d'acque che è il Pacifico, alle quattro del
pomeriggio del 23 marzo 1865. Nessuno, certamente, ha
dimenticato il terribile vento di nord-est che si scatenò nel
pieno dell'equinozio di quell'anno, durante il quale il barometro
precipitò settecentodieci millimetri. Fu un ininterrotto uragano
che imperversò dal 18 al 26 marzo seminando la rovina in
America, in Europa, in Asia, lungo una fascia di milleottocento
miglia dal trentacinquesimo parallelo nord al quarantesimo
parallelo sud. Città travolte, foreste sradicate, coste assalite e
sommerse da montagne d'acqua, navi buttate a fracassarsi
contro gli scogli, territori interi spazzati da trombe d'acqua e di
vento e migliaia e migliaia di persone schiacciate sulla terra o
inghiottite dai mari: questi gli effetti dello spaventoso uragano.
